<h2>Aspekt użyteczności</h2>
<p>
    Oceniając użyteczność rozwiązania, należy zwrócić uwagę na jej psychologiczny charakter.
    Skoro celem jest poprawa satysfakcji użytkowników eksplorujących dane pomiarowe, to odpowiedź na pytanie, czy
    ten cel został zrealizowany, będzie można uzyskać wyłącznie dzięki subiektywnej ocenie reprezentatywnej
    grupy tych użytkowników.
    W istocie, satysfakcja, zniecierpliwienie, ciągłość myśli, rozproszenie - są to zjawiska niemierzalne, zachodzące w
    psychice ludzkiej.
    Nie istnieje zatem żaden wzór, który bez pytania użytkowników o zdanie, odpowiedziałby na pytanie, czy rozwiązanie
    rzeczywiście jest lepsze od innego.
</p>
<p>
    W związku z tym, by sformułować rzetelną ocenę użyteczności, w niniejszej pracy zostanie wykorzystana statystyka,
    zostaną zebrane opinie wśród grupy użytkowników, którzy będą mogli w praktyce użyć kolejnych optymalizowanych wersji
    rozwiązania i porównać je z referencyjną implementacją uchodzącą za typową, tj. bez żadnych zaproponowanych
    optymalizacji.
</p>
<h3 id="chapter:challenges-getting-opinions">Trudność pozyskania opini</h3>

<p>
    Aby uzbierać minimalną sensowną liczbę opinii, przekraczającą 30 osób, można uznać, że badanie nie powinno odbywać
    się
    w sposób bezpośrednio nadzorowany. Ponadto powinno odbyć się w czasie i miejscu dogodnym dla respondenta. W dodatku
    warto zauważyć, że nadzorowanie przebiegu badania może zmienić zachowanie osoby biorącej w nim udział
    <a href="#bib:frankfort2001metody"></a> . W związku z
    tym wszystkie subiektywne oceny powinny być uzyskane zdalnie (on-line) w sposób najmniej ingerujący w interakcję
    respondenta z komputerem.
</p>

<p>
    Problemem z pozyskaniem takich opinii metodą on-line jest zapewnienie wiarygodności
    odpowiedzi udzielanych przez respondentów.
    Tym bardziej, że będą oni pytani o swoje odczucia, które ciężko kwestionować,
    ale które w danej chwili mogą być zaburzone.
    Niełatwo jest stworzyć takie warunki badawcze, w których można mieć pewność, że odczucia
    respondenta, choć subiektywne i niepodważalne, są wiarygodne.
    Odczucia będą wiarygodne tylko wtedy, kiedy biorący udział w badaniu zrozumie zagadnienie oraz świadomie i rzetelnie
    porówna poszczególne wersje rozwiązania.

    Teoretycznie, dzięki zastosowaniu statystyki można zminimalizować wpływ niewiarygodnych ocen.
    Niestety, przy zbyt małej grupie respondentów, każda niewiarygodna ocena znacznie może wpłynąć na rezultaty.

    Ważne jest, by prowadząc badania mieć możliwość identyfikacji tych niewiarygodnych ocen.
    Końcowa ocena powinna zawierać dodatkową interpretację wiarygodności poszczególnych wyników, z przedstawieniem
    możliwej przyczyny niewiarygodności.

    Poniżej omówiono najważniejsze wyzwania w zaplanowaniu środowiska badawczego.

</p>
<h4>Sugerowanie się kolejnością przedstawianych rozwiązań</h4>

<p>
    Istnieje niebezpieczeństwo, że kolejność prezentowanych rozwiązań może silnie wpływać na sposób udzielenia
    odpowiedzi, zwłaszcza, gdy w badaniu ocenia się poszczególne rozwiązania względem siebie.

    Na przykład, w artykule <em>Challenges and Recommendations for Assessing User Experiences</em> <a
        href="#bib:lallemand2017lab"></a> zauważono, że kolejność, w którym prezentowane są rozwiązania (systemy)
    wpływała na doświadczenia użytkownika w ten sposób, że różnica w postrzeganiu dwóch systemów jest większa, gdy
    "lepsze" rozwiązanie zostanie pokazane w pierwszej kolejności.

    Z drugiej strony, unikając sugestywności w ankiecie przedstawiając poszczególne rozwiązania w sposób losowy, można
    doprowadzić do utraty logicznej spójności poszczególnego badania, tym samym zmieszania, zagubienia, w końcu
    zniechęcenia respondenta.
</p>

<p>
    Innym argumentem przemawiającym za ustaloną kolejnością prezentowanych rozwiązań jest fakt, iż przedmiot badań w
    niniejszej pracy może być trudny do pojęcia przez respondenta bez wytłumaczenia mu, dlaczego prezentowane jest mu
    kolejne rozwiązanie, które w pierwszej chwili wydaje się być identycze do poprzedniego. W związku z tym w badaniu
    respondent będzie informowany, co zostało ulepszone w kolejnej wersji, i będzie miał on odpowiedzieć, w jakim
    stopniu się zgadza ze stwierdzeniem, że prezentowane rozwiązanie faktycznie jest lepsze od poprzedniego.
</p>

<h4>Zrozumienie zadania</h4>
<p desc="todo: pytania pomocnicze przy wykresie mają adresować poniekąd ten problem">

    Bardzo możliwe, że z różnych powodów ankietowani mogą w ogóle nie zrozumieć na czym polega powierzone im
    zadanie.

    Może się stać na przykład, że dana osoba nie miała do tej pory styczności z zagadnieniem przeglądania danych
    graficznych w komputerze i nie będzie w stanie użyć komponentu przedstawionego na ekranie w sensowny sposób,
    umożliwiający identyfikację omawianego problemu w praktyce.

    Co prawda można próbować pomóc takiej osobie dając przykładowy scenariusz nawigacji, np. <q>idź w lewo, potem w
    prawo, potem znowu w lewo, przybliż się, oddal się maksymalnie, przybliż się w inne miejsce, [...]</q>, ale istnieje
    ryzyko, że zbyt konkretne instrukcje zasugerują jeden, konkretny scenariusz testowania, co może w konsekwencji
    doprowadzić do przekłamania wyników całego badania.

</p>
<p>
    Samo pojęcie <em>przeglądania danych</em> może zostać zinterpretowane zbyt ogólne, dlatego należy zadanie określić
    tak, by respondent wiedział, na co zwracać uwagę przy testowaniu rozwiązania, ale jednocześnie jego interakcja z
    systemem pozostała spontaniczna.
</p>

<h4>Bariera technologiczna</h4>

<p>
    Należy mieć na uwadze, że przedmiotem badań jest optymalizacja efektywności interakcji użytkownika z dynamicznym
    systemem.
    Istnieje więc ryzyko, że zadanie oceny rozwiązania może zostać powierzone osobie, która nie będzie w stanie poradzić
    sobie z efektywną interakcją, co w konsekwencji mogłoby zminimalizować obszar testowania, w którym zdążyłaby wyrobić
    własne zdanie na temat jakiegokolwiek rozwiązania.
</p>

<p>
    Aby uniknąć zaburzenia wyników barierą technologiczną, wśród respondentów powinny znaleźć się tylko osoby sprawnie
    ruchowo, operujące myszką i klawiaturą, by ich sposób korzystania z rozwiązania doprowadził do zidentyfikowania
    problemów wydajnego przeglądania danych w poszczególnych wersjach rozwiązania.
</p>

<h4>Nieprawdziwe lub nieprzemyślane odpowiedzi</h4>

<p>
    Kolejnym niebezpieczeństwem związanym z przekłamaniem wyników jest niepoważne podejście respondentów do powierzonego
    im zadania. W szczególności anonimowe udzielanie odpowiedzi zmniejsza jej wiarygodność, dlatego ankieta powinna
    zostać skierowana do konkretnych osób, co do których nie ma wątpliwości, że ich podejście będzie adekwatne, a ich
    odpowiedzi powinny być z nimi powiązane.
</p>

<h4>Przeciążenie użytkownika</h4>

<p>
    Ostatnim z ważniejszych czynników wpływających na wiarygodność przeprowadzonych badań jest utrzymanie uwagi osoby
    biorącej udział w badaniu. Ważne jest, aby zadania nie były zbyt skomplikowane oraz ich liczba nie zniechęcała do
    dalszego udziału. Osoba znużona może na przykład pomylić się i porównywać prezentowane rozwiązanie nie z poprzednim,
    ale jeszcze wcześniejszym, może też chętniej wykazywać niezdolność stwierdzenia, które rozwiązanie jest lepsze.
</p>

<h3>Ocena wiarygodności opini</h3>

<p>
    Biorąc pod uwagę opisane wcześniej wyzwania z uzyskaniem autentycznych wyników badań, zostały zdefiniowane osobne
    wymagania względem narzędzia badawczego, które zostanie stworzone do celów niniejszej pracy:
</p>

<ul>
    <li>
        Narzędzie powinno być przetestowane w trybie nadzorowanym na grupie kilku
        osób, gdzie podczas testowania osoby mówiłyby o swoich wątpliwościach względem narzędzia badawczego, którego
        używają. Ich sugestie powinny być wprowadzone w formie poprawki do narzędzia, zanim
        zostanie ono opublikowane szerszemu gronu użytkowników.
    </li>
    <li>Narzędzie powinno rejestrować całą aktywność użytkowników w trakcie badania. W razie wątpliwości co do
        wiarygodności udzielonej odpowiedzi musi istnieć możliwość odtworzenia całej interakcji użytkownika z systemem,
        by móc identyfikować sytuacje opisane w rozdziale <a href="#chapter:challenges-getting-opinions"
                                                             class="show-page"></a>.
    </li>
    <li>
        Narzędzie powinno w prosty sposób umożliwić wyrażenie swojego pozytywnego lub negatywnego stosunku do formy
        przeprowadzania badań, aby móc identyfikować stan osoby biorącej udział w badaniu.
    </li>
    <li>
        Badanie powinno zawierać dodatkowe otwarte pytania kontrolne, krórych dobrowolne wypełnienie da możliwość
        zwiększenia poziomu zaufania respondentowi, a udzielone odpowiedzi dadzą obraz zrozumienia zagadnienia przez
        respondenta.
    </li>
    <li>
        Badanie powinno eksponować realny zbiór danych pomiarowych, by jego natura i rozmiar odzwierciedlał realny
        przypadek użycia.
    </li>
</ul>

<h3 id="chapter:response-time-measurement">Obiektywna miara użyteczności</h3>

<p>
    Uzyskane wyniki powinny wykazać, które rozwiązanie zostało statystycznie najlepiej ocenione.
    Powinno również zostać wykazane, czy istnieje korelacja między subiektywną oceną użyteczności rozwiązania a
    obiektwyną miarą wydajności interfejsu użytkownika.
</p>

<p>
    Do analizy wyników zostanie wykorzystana jedna z obiektywnych miar responsywności systemu, jakim jest rozkład
    przedziałów czasu oczekiwania użytkownika na odpowiedź systemu <a href="#bib:rajamony2001measuring"></a> &mdash; w
    przypadku tej pracy &mdash; na załadowanie wszystkich potrzebnych danych z wyświetlanego zakresu czasu.
</p>
