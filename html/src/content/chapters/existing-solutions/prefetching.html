<h2 id="chapter:foreCache">ForeCache</h2>
<p>
    Mechanizmy pamięci podręcznej są często występującym elementem systemów rozproszonych o wysokim użyciu kanału
    komunikacyjnego lub w którym kanał komunikacyjny jest zbyt wolny w stosunku do możliwości obliczeniowych systemu.

    Przykładem może być układ procesora i pamięci <em>RAM</em>, w którym wysokiej wydajności dodatkowy układ pamięciowy
    przechowuje bloki pamięci <em>RAM</em>, których elementy były odczytywane w niedalekiej przeszłości.
    Zakłada się tu bowiem, że elementy pamięci leżące blisko siebie często są odczytywane w tym samym czasie, jak na
    przykład bloki instrukcji czy elementy tablicy podczas iteracji. W procesorach mechanizmy <em>cache</em> działają
    również w drugą stronę &mdash; pozwalają częste zapisy dokonywać na szybkiej pamięci, zanim zostaną przesłane do
    <em>RAM</em>.
</p>

<p>
    <em>ForeCache</em> jest serwerowym mechanizmem pamięci podręcznej z predykcją wspierającym wizualną eksplorację w
    systemach mapowych i systemach z szeregami czasowymi.
    Został zaproponowany w pracy <em>Dynamic Prefetching of Data Tiles for Interactive Visualization</em> <a
        href="#bib:forecache"></a>.
    Jest to element pośredniczący między klientem wizualizacji a bazą danych, którego zadaniem jest optymalizacja czasu
    odpowiedzi serwera odczytującego dane z bazy danych.


    Jest to realizowane przez ładowanie danych z bazy do pamięci operacyjnej serwera z wyprzedzeniem, by podczas żądania
    danych realizowany był jedynie odczyt z szybkiej pamięci operacyjnej.

    Stwierdza się tutaj, że współczesne bazy danych, choć pozwalają na złożoną analizę wielkich zbiorów, nie są
    zaprojektowane, by szybkością odpowiedzi nadążać za szybkością interakcji użytkownika.

</p>


<p>
    Zaobserwowano tutaj, że analiza eksploracyjna wykazuje pewne powtarzające się wzorce interakcji wspólne dla każdego
    typu danych.

    Wzorzec polega na tym, że analiza skupia się na małym fragmencie większego zbioru danych, następnie przechodzi się
    do sąsiadującego regionu by dokonać podobnej analizy.

    Początkowo taka analiza skupia się na zagregowanych danych w celu znalezienia szybkiej odpowiedzi, a gdy potrzebna
    jest dokładna odpowiedź &mdash; następuje przybliżenie do analizowanego fragmentu w celu analizy szczegółowych
    danych.


</p>

<p>
    W <em>ForeCache</em> skupiono się na wsparciu tego wzorca eksploracji, czyli od ogółu do szczegółu, gdzie
    użytkownik może poruszać się swobodnie na danym poziomie przybliżenia i przybliżyć do interesującego fragmentu.

</p>

<p>
    Stwierdzono, że w środowisku wspierającym pracę wielu użytkowników jednocześnie, niemożliwe jest załadowanie
    wszystkich sąsiadujących fragmentów dla każdego użytkownika, tym bardziej, że czas pomiędzy kolejnymi żądaniami
    użytkowników może być niewystarczający.
</p>
<p>

    Celem w <em>ForeCache</em> jest między innymi przewidzenie, do którego obszaru użytkownik zdecyduje się przemieścić,
    by ten obszar odczytać z bazy danych w wyprzedzeniem. Do <em>cache</em> ładowane są tylko najbardziej prawdopodobne
    fragmenty danych.
    Zaprojektowano silnik predykcji, w którym działają modele rekomendacji bazujące na historii akcji użytkownika oraz
    na informacjach zawartych w samych danych.
</p>

<p>
    Model rekomendacji bazujący na akcjach użytkownika <trans>Actions-Based Recommender</trans>
    zakłada, że na podstawie historii akcji użytkownika można przewidzieć kolejny jego ruch.

    Model ten zbudowany jest na łańcuchu <em>Markowa</em> wyższego rzędu.

    Łańcuch <em>Markowa</em> składa się ze stanów, gdzie jeden stan reprezentuje jedną ze wszystkich możliwych sekwencji
    ruchów o długości <em>n</em>.

    Przykładowy fragment łańcucha <em>Markowa</em> trzeciego rzędu został pokazany na ilustracji <a
        href="#picture:markov"></a>.

</p>

<figure type="picture" id="picture:markov">
    <figcaption class="text-justify">
        Fragment łańcucha <em>Markowa</em> reprezentujący możliwe przejścia między stanami.
        Symbole oznaczają akcję użytkownika:
        <em>L</em> &mdash; przejście w lewo,
        <em>R</em> &mdash; przejście w prawo,
        <em>+</em> &mdash; przybliżenie,
        <em>X</em> &mdash; oddalenie.
        Grubość strzałki odzwierciedla prawdopodobieństwo przejścia.
        Kolorem żółtym zaznaczony został aktualny stan.

    </figcaption>
    <img src="cache/markov.png" width="57%"/>
</figure>

<p>
    W tym przykładzie zostało ustalone, że zapamiętywane są <em>n=3</em> ostatnie akcje użytkownika.
    Ponieważ użytkownik zawsze może wykonać 4 różne typy ruchów, to liczba możliwych stanów trzyelementowej historii
    nawigacji
    wynosi <em>4<sup>3</sup>=256</em>.
    Należy pamiętać, że liczba przejść z danego stanu zawsze wynosi 4, gdyż tylko 4 stany będą zawierały dwa ostatnie
    ruchy i jeden nowy ruch użytkownika.
    Ze stanu (lewo, lewo, prawo) można przejść tylko do (lewo, prawo, lewo), (lewo, prawo, prawo), (lewo, prawo, oddal)
    oraz (lewo, prawo, przybliż).
</p>

<p>
    Prawdopodobieństwa przejść między stanami łańcucha <em>Markowa</em> są obliczane na podstawie wskazań wynikłych z
    wykonanych badań interakcji użytkowników <a href="#bib:forecache" chapter="4"></a> i są wykorzystywane do
    predykcji kolejnego ruchu użytkownika.
</p>

<p>
    Model rekomendacji bazujący na informacji zawartych w danych <trans>Signature-Based Recommender</trans>
    zakłada, że użytkownik dosyć często odwiedza sąsienie fragmenty danych, które są wizualnie podobne do bieżącego.
    Dla przykładu, w wizualizacji poziomu zaśnieżenia Stanów Zjednoczonych oraz Kanady, gdy użytkownik przegląda dane
    na pewnym poziomie przybliżenia w poszukiwaniu zaśnieżonych terenów, najprawdopodobniej odwiedzi te sąsiednie
    fragmenty, które również posiadają równie zaśnieżone rejony. Zostało to pokazane na ilustracji <a
        href="#picture:forecache-snow"></a>.

</p>

<figure type="picture" id="picture:forecache-snow">
    <figcaption><em>a)</em> Potencjalnie rejony zainteresowania
        <em>b)</em> Odpowiadające kafle danych
        <a href="#bib:forecache" chapter="Fig. 6"></a>
    </figcaption>
    <img src="/images/existing/forecache-snow.png" width="80%"/>

</figure>

<p>
    Do określenia stopnia podobieństwa między kaflami danych wykorzystywane są miary.
    Każdy kafel danych określony jest przez cztery sygnatury: rozkład normalny, jednowymiarowy histogram, <em>SIFT</em>
    oraz <em>DenseSIFT</em>, których sposób wykorzystania pokazano w tabeli <a href="#table:forecache-signatures"></a>.
</p>

<figure type="table" id="table:forecache-signatures">
    <figcaption>cechy danych wyliczane dla każdego kafla danych w <em>ForeCache</em></figcaption>
    <table class="table">
        <thead>
        <tr>
            <th>sygnatura</th>
            <th>porównywane miary</th>
            <th>wydobyte charakterystyki wizualne</th>
        </tr>
        </thead>
        <tbody>
        <tr>
            <td>rozkład Gaussa</td>
            <td>średnia, odchylenie standardowe</td>
            <td>średnia pozycja/kolor/rozmiar wizualizowanych obiektów</td>
        </tr>
        <tr>
            <td>jednowymiarowy histogram</td>
            <td>przedziały histogramu</td>
            <td>rozkład pozycji/koloru/rozmiaru wizualizowanych obiektów</td>
        </tr>
        <tr>
            <td>SIFT</td>
            <td>histogram na podstawie klastrowanych deskryptorów SIFT</td>
            <td>wyróżnienie klastrów obiektów (np. grupy pomarańczowych pikseli)</td>
        </tr>
        <tr>
            <td>DenseSIFT</td>
            <td>tak samo jak <em>SIFT</em></td>
            <td>wyróżnienie klastrów i ich pozycja w wizualizacji</td>
        </tr>
        </tbody>
    </table>
</figure>

<p>
    <em>SIFT</em> <trans>Scale-Invariant Feature Transform</trans> oraz <em>DenseSIFT</em> &mdash; są to zaawansowane
    algorytmy wykorzystywane w dziedzinie widzenia komputerowego, opisujące lokalne cechy obrazu, które nie są zależne
    od jego rozmiaru.
    Dzięki ich zastosowaniu możliwa jest na przykład identyfikacja dwóch podobnych kafli obrazu satelitarnego z
    podobnymi klastrami pomarańczowych pikseli oznaczających wysoki opad śniegu, czy identyfikacja dwóch podobnych
    fragmentów wykresu liniowego, reprezentujących wyjątkowy duże skoki wartości w serii danych <em>EKG</em> serca.
</p>

<p>
    Choć <em>ForeCache</em> jest rozwiązaniem optymalizującym działanie serwera, zawarte w nim mechanizmy
    warto próbować zastosować po stronie klienta wizualizacji, czyli przeglądarki internetowej.

    Można stwierdzić, że połączenie <em>ForeCache</em> i proponowanego w tej pracy rozwiązania jest zasadne, a ich
    działanie komplementarne, gdyż mechanizmy w przeglądarce minimalizowałyby potrzebę wysłania żądania w
    trakcie nawigacji, a <em>ForeCache</em> minimalizowałby czas odpowiedzi na zapytania, których nie dało się przewidzieć po
    stronie klienta.

    Należałoby jednak upewnić się, że modele rekomendacji <em>ForeCache</em> odpowiednio interpretują zapytania o zakresy ładowane z
    wyprzedzeniem nawigacji użytkownika.

</p>
