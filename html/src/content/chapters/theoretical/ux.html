<h2 id="chapter:ux">User Experience</h2>

<p>
    Termin <i>User Experience</i> jest stosunkowo nowy, nie ma zatem jeszcze ustalonego polskiego tłumaczenia.

    Przyjęło się używać angielską nazwę, często można spotkać jej skróconą formę: <i>UX</i>.
    Skupia się on na doświadczeniach użytkownika korzystającego z interfejsu aplikacji. Niekiedy stosuje się zamienne
    pojęcie użyteczność <trans lang="ang">usability</trans>.

    Celem <i>UX</i> nie jest dostarczenie konkretnej funkcji w aplikacji, lecz zrobienie jej przyjaznej użytkownikowi
    <trans lang="ang">user friendly</trans>.

</p>
<p>
    Pojęcie <i>User Experience</i> może być definiowane szerzej, jak zostało to przedstawione przez Dona Normana i Jakoba
    Nielsena:
</p>
<blockquote>
    <i>User Experience</i> obejmuje wszystkie aspekty komunikacji końcowego użytkownika z przedsiębiorstwem, jego
    usługami i produktami <a href="#bib:nielsen-ux"></a>.
</blockquote>
<p>
    Drugim sposobem określenia czym jest <i>User Experience</i>, jest powołanie się na pokrewny termin użyteczności
    <trans lang="ang">usability</trans>.

    Jest to atrybut jakościowy pozwalający ocenić łatwość użytkowania interfejsu użytkownika.

    Wyróżnia się następujące jego komponenty <a href="#bib:nielsen-usability"></a>:
</p>
<ul>
    <li>
        łatwość uczenia &mdash; jak łatwy w użyciu jest interfejs dla nowych użytkowników,
    </li>
    <li>
        wydajność &mdash; gdy użytkownicy nauczą się interfejsu, jak szybko mogą wykonywać swoje zadania,
    </li>
    <li>
        zapamiętywalność &mdash; jak prędko użytkownicy wznawiają swoją wydajną pracę po przerwie w użytkowaniu,
    </li>
    <li>
        odporność na błędy &mdash; jak dużo i jak poważne błędy użytkownicy popełniają; jak łatwo mogą zaradzić
        zaistniałym
        błędom,
    </li>
    <li>
        satysfakcja &mdash; jak przyjemne jest użytkowanie interfejsu.
    </li>
</ul>

<p>

    W tej pracy, z racji na wielkoskalowy aspekt danych pomiarowych, uznaje się wydajność interakcji jako element
    niezbędny do spełnienia każdej definicji dobrych doświadczeń użytkownika, którego satysfakcja w dużej mierze zależy
    od płynności działania systemu.
    Opóźnienia w interakcji mogą bowiem grać ważną rolę w kształtowaniu zachowania użytkownika i wpływać na wyniki
    przeprowadzonej analizy&nbsp;<a href="#bib:effects-interactive-latency"></a>.

</p>
<p>
    Kluczowym elementem wydajności jest czas.


    Pożądaną cechą interfejsu aplikacji jest natychmiastowa odpowiedź na żądanie użytkownika.

    Mowa tutaj o płynnie działającym interfejsie, który nie jest blokowany podczas długo trwających operacji.
    Użytkownik nie powinien również oczekiwać na załadowanie potrzebnych zasobów zewnętrznych.

    W systemach informatycznych zapewnienie natychmiastowej odpowiedzi na żądanie użytkownika jest często dużym
    wyzwaniem technologicznym, niosącym ze sobą znaczne koszty implementacyjne, wdrożeniowe czy eksploatacyjne.

</p>
<p>
    Pomimo tych trudności, w projektach informatycznych warto próbować minimalizować czas odpowiedzi systemu.
    Jak zdefiniował Miller już w 1968 roku, istnieją trzy limity czasu odpowiedzi systemu, których przekroczenie
    powoduje kolejne negatywne
    konsekwencje w postrzeganiu responsywności systemu <a href="#bib:Miller1968"></a>:
</p>
<dl class="terms">
    <div>
        <dt><0.1s</dt>
        <dd>
            odczuwanie reakcji systemu jako natychmiastowej,
        </dd>
    </div>
    <div>
        <dt><1s</dt>
        <dd>
            nieprzerwany tok myślenia, utracenie odczucia bezpośredniego operowania na danych,
        </dd>
    </div>
    <div>
        <dt><10s</dt>
        <dd>
            utrzymanie uwagi użytkownika skupionego na dialogu z systemem,
        </dd>
    </div>
    <div>
        <dt>&gt;=10s</dt>
        <dd>
            utrata uwagi użytkownika na dialogu, przełączenie kontekstu na inne zadanie.
        </dd>
    </div>
</dl>

<p>
    Istnieją różne sposoby optymalizacji responsywności systemów.
    Warto wspomnieć, że samo ulepszenie infrastruktury systemu, nie jest jedynym sposobem.
    Celem nie jest samo poprawienie mierzalnych parametrów pracy systemu, ale sprawienie, by człowiek, będący końcowym
    użytkownikiem systemu, korzystnie odczuł tę optymalizację &mdash; postrzegał system jako szybciej działający.
</p>
<p>
    Tutaj należy przywołać zagadnienie z dziedziny psychologii, tj. percepcji czasu.
    Czas jest pojęciem względnym i jako taki postrzegany jest przez człowieka indywidualnie.
    To znaczy, że odczucie czasu reakcji systemu zależeć będzie w pewnym stopniu od stanu osoby, która
    go postrzega.
    Manipulując użytkownikiem można bowiem wpływać na to, jak bardzo czas oczekiwania na reakcję systemu będzie przez
    niego odczuwalny <a href="#bib:why-performance-matters-part1"></a><a href="#bib:illusion-of-time"></a>.
</p>

<p>
    Upływ czasu może być analizowany z dwóch punktów widzenia: obiektywnego oraz psychologicznego.
    Czas mierzony zegarem nazywany jest obiektywnym.
    Jednak różni się on od tego postrzeganego przez użytkownika korzystającego z systemu
    interaktywnego.
    Taki upływ czasu nazywa się czasem psychologicznym i jest przedmiotem zainteresowania w wielu dziedzinach &mdash; w
    tym w interakcji człowiek&dash;komputer.
    <a href="#bib:why-performance-matters-part1"></a>
</p>

<p>
    Poprawa obiektywnego czasu działania systemu, zgodnie z prawem Webera-Fechnera <a
        href="#bib:why-performance-matters-part1"></a>, jest dostrzegalna przez użytkownika, gdy system dziala
    obiektywnie
    20% szybciej.
    To znaczy, że niewielka, aczkolwiek kosztowna poprawa responsywności systemu jest nieopłacalna.
</p>

<p>
    W takiej sytuacji warto skupić się na optymalizacji czasu postrzeganego.
    Denis Mishunov w artykule <q>Why Performance Matters, Part 2: Perception Management</q><a
        href="#bib:why-performance-matters-part2"></a> przedstawia pojęcie zarządzania
    percepcją <trans lang="ang">perception management</trans>.
</p>

<p>
    Oczekiwanie użytkownika na reakcję systemu posiada dwie fazy: aktywną oraz pasywną.

    Faza aktywna lub czekanie aktywne &mdash; to fragment obiektywnego czasu oczekiwania, w którym człowiek skupiony
    jest na
    pobocznym lub pośrednim zadaniu umysłowym lub fizycznym.

    Faza pasywna lub oczekiwanie pasywne &mdash; jest to fragment obiektywnego czasu oczekiwania, w którym człowiek nie
    jest w stanie kontynuować pracy i świadomie czeka na odpowiedź systemu.

    Umysł ludzki posiada tendencję do szacowania upływu czasu w fazie pasywnej jako dłuższej niż aktywnej, nawet jeżeli
    fazy obiektywnie były równe.

    Według Richarda Larsona ludzie będący w fazie pasywnego oczekiwania szacują upływ czasu z 36 procentowym nadmiarem.


    <a href="#bib:why-performance-matters-part2"></a>
</p>

<p>
    W większości przypadków użytkownicy nie chcą czekać.
    Warto zauważyć, że gdy człowiek jest niezadowolony z faktu czekania, dotyczy to zazwyczaj niezadowolenia z
    koniecznej bierności w pasywnej fazie oczekiwania.
    Aktywne oczekiwanie w zasadzie nie jest w ogóle postrzegane jako czekanie z powodu wytężonej pracy umysłu ludzkiego.
    <a href="#bib:why-performance-matters-part2"></a>
</p>
<p>
    Zatem by zarządzać czasem psychologicznym, należy minimalizować pasywną fazę wydłużając tę aktywną.
    Istnieje wiele technik aby to osiągnąć, natomiast w większości przypadków można ograniczyć się do dwóch technik:
    start z wyprzedzeniem <trans>preemptive start</trans> oraz przedwczesne zakończenie <trans>early completion</trans>.
</p>

<p>
    <em>Preemptive start</em> polega na rozpoczęciu zdarzenia w fazie aktywnej i utrzymywaniu aktywności użytkownika tak
    długo jak jest to tylko możliwe, zanim będzie zmuszony biernie czekać.
    Dzięki temu człowiekowi będzie wydawało się, że całe wydarzenie zaczęło się później i trwało krócej.
    Przykłady tej techniki można znaleźć w życiu codziennym, tak jak miało to miejsce na lotnisku <em>Houston
    Airport</em> w 2009 roku.
    Otóż tamtejsze władze borykały się z dość dużą liczbą skarg pasażerów na zbyt długi czas oczekiwania na bagaże po
    wylądowaniu.
    W odpowiedzi zwiększono liczbę miejsc odbioru bagażu tym samym skracając czas oczekiwania do ośmiu minut.
    Niestety nie zmniejszyło to liczby skarg.
    Władze zrobiły rozeznanie, z którego okazało się, że po wylądowaniu pierwszy bagaż pojawił się dopiero po ośmiu
    minutach, a tylko jedna minuta była potrzebna podróżnym na dotarcie do punktu odbioru.
    Pasażerowie średnio oczekiwali na swój bagaż w pozycji stojącej około siedmiu minut.

    W tym przypadku aktywna faza trwała tylko minutę, a pasywna aż siedem.

    W końcu władze lotniska zdecydowały się oddalić bramki przylotów od punktów odbioru bagażu, który to bagaż kierowany
    był do
    najdalszego z możliwych punktów.
    To zwiększyło czas potrzebny podróżnym do przybycia do punktu odbioru bagażu do sześciu minut.
    Spowodowało to, że w pozycji stojącej oczekiwali oni średnio nie siedem, lecz tylko dwie minuty.
    Liczba skarg zmalała niemal do zera.
    W tym przypadku władze lotniska zastosowały właśnie manipulację <em>preemptive start</em>.
</p>


<p>
    <em>Early completion</em> jest to technika podobna do poprzedniej, z tą różnicą, że jej celem jest maksymalne
    wydłużenie aktywnego oczekiwania nie z początku, lecz z końca zdarzenia.

    Tutaj przykładem może być strumieniowe odtwarzanie plików wideo, gdzie użytkownik może oglądać kawałek filmu,
    podczas gdy następne fragmenty jeszcze nie są dostępne.
    Innym przykładem jest wyświetlanie statycznej wersji strony internetowej tak szybko jak jest to możliwe, a ładowanie
    modułów odpowiadających za interakcję czy dynamikę &mdash; chwilę później. Dzięki temu użytkownik widzi kompletną
    stronę internetową i zajmuje się analizą przedstawionych tam treści, zanim wykona jakikolwiek na niej ruch
    wymagający obecności pozostałych dynamicznych zasobów.
</p>

<p>
    Podsumowując, by poprawić satysfakcję użytkownika korzystającego z interaktywnego systemu, można manipulować jego
    percepcją stosując mechanizmy niewymagające kosztownych optymalizacji pracy całego systemu.
</p>